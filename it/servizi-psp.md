---
layout: page
title: Servizi dei PSP per gli Enti
description: 
lang: it
ref: servizi-psp-enti
child_of_ref: pagopa-spa
order: 22
---

PagoPA S.p.A. è in grado di mettere a disposizione dei soggetti appartenenti al settore pubblico una serie di servizi digitali innovativi erogati dai Prestatori di Servizi di Pagamento (PSP), agendo quale interlocutore e punto di contatto tra Amministrazioni centrali e locali e il settore privato dei PSP. Ulteriore effetto del ruolo svolto da PagoPA S.p.A. è quello di ottenere una standardizzazione degli stessi servizi erogati dai PSP a favore della PA.

Un esempio è il cosiddetto “[Check IBAN](#checkiban)”, servizio attraverso il quale un Ente pubblico che debba eseguire un pagamento a favore di un beneficiario (cittadino o impresa), può ottenere dal PSP la validazione (positiva o negativa) dell’IBAN fornito in abbinamento al Codice Fiscale di quel beneficiario.

### L’offerta di PagoPA ai PSP
PagoPA S.p.A. ha tra i suoi obiettivi quello di sviluppare e promuovere, presso le Pubbliche Amministrazioni, la capillare diffusione di sistemi di pagamento elettronico, nonché esercitare ogni attività inerente o utile rispetto all’evoluzione della Piattaforma pagoPA e della [Piattaforma IO](https://io.italia.it), anche in collaborazione con soggetti terzi. 

Rivolgendosi all’intero mercato dei PSP, PagoPA S.p.A. ha predisposto un **accordo _standard_** affinché ciascun prestatore possa erogare i propri servizi all'insieme degli enti pubblici aderenti alla Piattaforma IO o, comunque, appartenenti al settore pubblico, senza dover sottorscrivere specifici convenzioni con i singoli Enti. In quest’ottica, PagoPA S.p.A. si pone infatti come unico interlocutore contrattuale, sia per gli Enti del settore pubblico, sia per gli operatori del sistema dei pagamenti. 

Grazie a PagoPA, senza vincoli di esclusiva, potri avere così **un solo contraente** a cui fatturare i corrispettivi maturati per i servizi erogati, assumendo un ruolo importante nel processo di trasformazione digitale della Pubblica Amministrazione.

Se sei un PSP, per aderire all’offerta sottoscrivi la **Lettera di Accettazione**, manifestando di avere accettato e di volerti conformare ai relativi termini e condizioni (**T&C**).

Al fine di consentire e/o favorire l'aggregazione dei PSP per maggiori economie di scala nell’integrazione tecnologica tra il PSP e PagoPA S.p.A., la documentazione contrattuale può essere sottoscritta da un soggetto, per conto di una pluralità di PSP da esso aggregati; in tale caso, il Contraente di PagoPA S.p.A. dovrà compilare e sottoscrivere anche l’elenco dettagliato dei soggetti aggregati (**allegato 2**).

A fronte della documentazione di carattere generale fin qui indicata, il Contraente dovrà altresì sottoscrivere specifici **Termini Aggiuntivi**, quale documentazione di carattere speciale, poiché inerente il singolo servizio erogato dal PSP.
I Termini Aggiuntivi rinviano a specifici documenti tecnici (**Documentazione Correlata**) che costituiscono parte integrante e sostanziale dell’accordo per il singolo servizio di riferimento. 

<a name="checkiban"/>

### Servizio Check IBAN
Il primo servizio che è possibile contrattualizzare con PagoPA S.p.A. è il cosiddetto “Check IBAN”, che mette a disposizione degli Enti una funzione per la verifica dell’IBAN comunicato dal beneficiario di una prestazione.

Nello specifico, il PSP di radicamento dell’IBAN di un soggetto privato (cittadino o impresa) fornisce all’Ente la **validazione** (positiva o negativa) di tale IBAN, rispetto al Codice fiscale che quel soggetto ha fornito in abbinamento ai dati del proprio IBAN, ai fini dell’erogazione di un determinato servizio (es: la disposizione di un versamento relativo a un’agevolazione concessa a quel cittadino o a quell’impresa). 
Questo servizio consente di superare l’attuale processo basato su attestazioni cartacee e di prevenire rischi operativi in capo alla PA, dovuti a improprie canalizzazioni di fondi a soggetti diversi dal beneficiario. Il servizio garantisce, inoltre, la riduzione e la certezza dei tempi di validazione dell’IBAN.

Il servizio Check IBAN è **già operativo ed erogato da PagoPA S.p.A. a favore dell’Agenzia delle Entrate** per garantire alla stessa Agenzia che ogni pagamento a mezzo bonifico da essa richiesto sia accreditato in favore dell’effettivo beneficiario dello stesso ed escludere, altresì, possibili indebite o ingiustificate appropriazioni di fondi pubblici da parte di soggetti terzi.    

**Se sei un PSP**, ti invitiamo a prendere visione dei **Termini Aggiuntivi** e della **Documentazione Correlata** di riferimento per il servizio **Check IBAN**.

**Se sei una Pubblica Amministrazione** interessata al servizio Check IBAN, scrivi a [info@pagopa.it](mailto:info@pagopa.it) per poi procedere alla sottoscrizione del relativo accordo convenzionale con PagoPA S.p.A. 